---
keywords:
- analytická geometrie
- planimetrie
- čtyřúhelník
is_finished: True
difficulty: 2
time: 30
---

# Stromový tomograf

Zdravotní stav stromu je důležité znát například v 
městských parcích kvůli bezpečnosti obyvatel. Kontrolují 
se hlavně staré stromy, u nichž je pravděpodobnější, že by 
nemusely být zdravé.  Kmen poškozeného či nemocného 
stromu se může při zvýšené intenzitě větru zlomit a 
způsobit někomu zranění nebo hmotné škody. Podobně i majitelé 
menších nemovitostí často mají v blízkosti domu starý strom a nechtějí riskovat, 
že by při pádu poškodil například střechu.

Zdraví stromu je schopen posoudit arborista, který 
kontroluje, zda strom prospívá nebo začíná schnout. Po 
obvodu stromu hledá dřevokazné houby a také místa, která 
jsou viditelně poškozená. Své pozorování může doplnit měřením stromovým tomografem 
nebo tahovou zkouškou. Poté může navrhnout různá opatření 
zvyšující bezpečnost. Například prořezání větví v koruně 
stromu, aby v případě velkého větru příliš nezatěžovala 
kmen apod. 

Často používanými metodami neinvazivního posuzování 
zdravotního stavu stromů jsou tahová zkouška a akustická 
tomografie pomocí stromového tomografu.

## Tahová zkouška

Tato zkouška spočívá v tom, že se měří reakce stromu na 
jeho vychýlení kmene. V praxi se do určité výšky kmene přiváže 
lano a za ně se tahá. K patě kmene jsou umístěna čidla, 
která měří výslednou odezvu. Arborista má k dispozici 
mnoho vzorů, jak se má která dřevina chovat, a podle 
výsledků měření se porovnává konkrétní případ s nejlépe 
odpovídajícím vzorem. Výsledkem je zjištění, v jakém 
stavu je kořenový systém stromu, a zda se strom může 
zlomit v kmeni. Tato metoda je poměrně drahá. Měření trvá 
relativně dlouho a navíc je potřeba stromolezec, který 
vyleze na strom a přiváže k němu lano, a po ukončení 
měření ho zase sundá. V poslední době se proto už tato 
metoda moc nepoužívá, místo toho je lepší využít stromový 
tomograf. 

## Stromový tomograf

Stromový tomograf funguje na principu přenosu zvuku. Po 
obvodu kmene stromu se v určité výšce umístí senzory na 
hřebech. Hřeby se zatlučou skrz kůru stromu až ke dřevu. 
Umísťují se vždy do aktivního rostlinného pletiva. Zde 
totiž strom dokáže velmi rychle regenerovat, a tak ho 
tyto hřeby nijak nepoškodí.

![Měření stromů z Valdštejnské aleje v Jičíně - nejdelší lipová alej v Evropě](00029_1.jpg)

Arborista pak postupně klepe kladívkem na jednotlivé 
senzory. Přitom se měří rychlost, za kterou zvukový 
signál dorazí k ostatním senzorům. Zvuk prochází zdravým dřevem rychle, 
zatímco v případě vnitřních vad se jeho přenos zpomaluje.
Porovnáním naměřené a referenční hodnoty se proto dá najít třeba dutina ve 
dřevě už v rané fázi jejího vývoje.

Z naměřených rychlostí přenosu zvuku se dá sestavit tzv. 
rychlostní graf (viz. Obrázek 3). U úseček, které spojují 
jednotlivé body je důležitá jejich barva. Ta udává 
rychlost, jakou zvukový signál prošel od jednoho bodu ke 
druhému. Počítačový program potom z naměřených rychlostí 
sestaví výsledný tzv. tomogram. Jde o dvourozměrný obraz, 
který znázorňuje zóny s různými vlastnostmi přenosu zvuku.

![Měřený průřez](00029_2.jpeg)

![Rychlostní graf a výsledný tomogram kmene s dutinou](00029_3.jpg)

K posouzení stavu stromu arborista neproměřuje pouze jeden průřez, ale několik, 
přičemž se zaměřuje na viditelně poškozená místa na kmeni. Ze všech 
získaných informací si poté utvoří přehled o celkovém 
zdraví stromu.

Když je v kmeni zjištěna nějaká dutina, nemusí to ještě 
znamenat významný problém, pokud je vnější obvod kmene 
zdravý. Není možné přesně říct, kolik zdravého dřeva musí 
po obvodu být. To záleží na druhu dřeva, stáří stromu a 
na jeho průměru. Princip je stejný jako u ocelové trubky. 
Ta je taky pevná, i když je tyč dutá a materiál je jen po 
obvodu. Existuje zde několik pravidel. Jedno z nich říká, 
že je v pořádku, když je zdravá třetina průřezu kmene 
stromu. Jiné pravidlo tvrdí, že u velmi starých stromů 
postačí, když je po obvodu jen třícentimetrová vrstva 
zdravého dřeva.

Stromovým tomografem se dá poměrně přesně určit stav 
kořenového systému. Provede se měření úplně u země a pak 
v několika dalších výškách. Pokud z výsledků programu je 
vidět, že se hniloba šíří kmenem zespodu nahoru, je 
pravděpodobné, že kořeny také nejsou v pořádku.

I tomograf má své omezení. Měření se neprovádí v zimě 
když mrzne, protože zmrzlou mízou se zvuk šíří jinak a 
výsledek by mohl být zkreslený.

K sestavení tomogramu je potřeba znát vzdálenosti mezi 
všemi použitými senzory. Tato vzdálenost se dá změřit 
pomocí posuvného měřítka. U velmi starých a mohutných 
stromů však může být s posuvným měřítkem problém - 
jednoduše nemá potřebný rozsah. Co dělat, když se tedy 
nedají změřit všechny potřebné vzdálenosti mezi senzory? 
Pro jednoduchost problém omezíme na vzdálenosti mezi 4 
senzory.

> **Úloha 1.**
> Uvažujme obecný čtyřúhelník $ABCD$. V tomto 
> čtyřúhelníku známe délky všech 4 stran $a$, $b$, $c$, 
> $d$ a délku $u$ jedné úhlopříčky $AC$.
> Délka $v$ úhlopříčky $BD$ už je příliš velká a nejde změřit 
> naším měřidlem. Jak bychom mohli tuto délku zkonstruovat?

\iffalse

*Řešení.* Planimetrické řešení je samozřejmě nejjednodušší. 
Sestrojíme nejprve úsečku $AC$. Jelikož známe 
délky stran čtyřúhelníka $AB$ a $BC$ můžeme nad 
úhlopříčkou $AC$ sestrojit trojúhelník $ABC$. Podobně 
sestrojíme trojúhelník $ADC$ a pak už stačí jen změřit 
délku úhlopříčky $BD$. V praxi postupujeme samozřejmě ve vhodném měřítku.

![Čtyřúhelník](00029_4.jpg)

\fi

Řešení provedené tužkou na papír nebude příliš 
přesné. Narýsujeme-li však totéž v rýsovacím programu na 
počítači (můžeme použít třeba GeoGebru), přesnost 
výsledku už bude dostačující.

Problém je, pokud arborista tento výpočet musí provést ne 
jednou, ale mnohokrát. Pak už by planimetrické řešení 
bylo časově náročné a nevýhodné. Lepší by bylo mít 
program, stačila by tabulka v Excelu, kam by se zadaly 
naměřené hodnoty a chybějící délku by spočítal počítač.


> **Úloha 2.** 
> Problém z Úlohy 1 vyřešte analyticky.

\iffalse

*Řešení.* Začneme vhodnou volbou souřadné soustavy. 
Počátek souřadné soustavy umístíme do bodu $A$, osu $x$ 
zvolíme tak, aby na ní ležel bod $C$. Pro naši volbu 
potom budou souřadnice vrcholů čtyřúhelníka
$$A[0, 0],\; C[u, 0],\; B[b_1, b_2],\; D[d_1, d_2].$$

![Čtyřúhelník v soustavě souřadnic](00029_5.jpg)

Potřebujeme určit souřadnice $b_1$, $b_2$, $d_1$ a $d_2$, 
pak už bude snadné vypočítat hledanou délku úhlopříčky $v$ 
jako délku vektoru $\overrightarrow{BD}$.

Nejprve budeme pracovat s trojúhelníkem $\bigtriangleup ACD$, 
abychom získali souřadnice bodu $D$. Určíme vektory $\overrightarrow{AD}$ a $\overrightarrow{CD}$

$$
\begin{aligned}
& \overrightarrow{AD} = D-A = (d_1,d_2),\\
& \overrightarrow{CD} = D-C = (d_1-u,d_2)
\end{aligned}
$$
a vypočteme jejich délky
$$
\begin{aligned}
& \|\overrightarrow{AD}\| = \sqrt{d_1^2+d_2^2} = d,\\
& \|\overrightarrow{CD}\| = \sqrt{(d_1-u)^2+d_2^2} = c.
\end{aligned}
$$
Umocněním dostáváme soustavu dvou rovnic o dvou neznámých $d_1$ a $d_2$
$$
\begin{aligned}
& d_1^2+d_2^2 = d^2,\\
& (d_1-u)^2+d_2^2 = c^2.
\end{aligned}
$$
Soustavu můžeme řešit například sčítací metodou. Po vynásobení 
druhé rovnice číslem $-1$ a sečtením obou rovnic dostaneme
$$2d_1u-u^2=d^2-c^2.$$
Z této rovnice vyjádříme
$$d_1=\frac{1}{2u}(d^2-c^2+u^2).$$
Dosazením $d_1$ do první rovnice získáme
$$d_2^2=d^2-d_1^2,$$
a odmocněním vypočteme 
$$d_2=\sqrt{d^2-d_1^2}.$$

Podobným způsobem z trojúhelníka $\bigtriangleup ABC$ 
vypočíteme souřadnice bodu $B$. Využijeme vektory 
$\overrightarrow{AB}$ a $\overrightarrow{CB}$. 
Vektory 
$$
\begin{aligned}
& \overrightarrow{AB} = B-A = (b_1,b_2),\\
& \overrightarrow{CB} = B-C = (b_1-u,b_2)
\end{aligned}
$$
mají délky
$$
\begin{aligned}
& \|\overrightarrow{AB}\| = \sqrt{b_1^2+b_2^2} = a,\\
& \|\overrightarrow{CB}\| = \sqrt{(b_1-u)^2+b_2^2} = b.
\end{aligned}
$$
Umocněním získáme soustavu dvou rovnic pro dvě neznámé $b_1$ a $b_2$
$$
\begin{aligned}
& b_1^2+b_2^2 = a^2,\\
& (b_1-u)^2+b_2^2 = b^2.
\end{aligned}
$$
Odsud vypočteme
$$b_1=\frac{1}{2u}(a^2-b^2+u^2).$$
Z první rovnice pak máme
$$b_2^2=a^2-b_1^2$$
a odmocněním dostaneme
$$b_2=-\sqrt{a^2-b_1^2}.$$
Záporné znaménko v poslední rovnici je způsobeno tím, že bod 
$B$ má $y$-ovou souřadnici zápornou (body $B$ a $D$ leží 
v opačných polorovinách určených přímkou $AC$).

Nyní už můžeme vypočítat hledanou délku úhlopříčky $v$ 
jako délku vektoru $\overrightarrow{BD}$ pomocí vztahu
$$
v=\|\overrightarrow{BD}\| = D-B = \sqrt{(d_1-b_1)^2+(d_2-b_2)^2}.
$$ 

\fi

> **Úloha 3.** 
> Jak se situace zkomplikuje, přidáme-li další senzor $Z$? Opět známe
> vzdálenosti $m$, $n$ senzoru $Z$ od senzorů $A$ a $D$ a chceme určit vzdálenost bodu $Z$ od bodu $B$, tedy 
> délku další nezměřitelné úhlopříčky.

![Zadání třetí úlohy](00029_6.jpg)

*Řešení.* Postup bude stejný, jako v úloze 2, ale využijeme čtyřúhelník $ABDZ$. V tomto čtyřúhelníku známe délky všech stran (délku strany $DZ$ označme $n$, délku strany $ZA$ označme $m$) a délku úhlopříčky $AD$. Úkolem je určit délku druhé úhlopříčky, označme ji $w$.

Opět je výhodné dobře si zvolit souřadnou soustavu. Počátek volíme v bodě $A$ a kladná část osy $x$ bude obsahovat bod $D$. Souřadnice vrcholů čtyřúhelníka v této souřadné soustavě budou
$$
A[0,0],\;B[b_1,b_2,\;D[d,0],\;Z[z_1,z_2].
$$

Vyjde
$$
\begin{aligned}
& z_1 = \frac{1}{2d}(m^2-n^2+d^2),\\
& z_2 = \sqrt{m^2-z_1^2},\\
& b_1 = \frac{1}{2d}(a^2-v^2+d^2),\\
& b_2 = -\sqrt{a^2-b_1^2}.
\end{aligned}
$$
Odsud je možné vypočíst velikost úhlopříčky $w$ jako délku vektoru $\overrightarrow{BZ}$
$$w=\|\overrightarrow{BZ}\|=\sqrt{(z_1-b_1)^2+(z_2-b_2)^2}.$$

## Odkazy a literatura

### Literatura

* iDNES.cz. *Speciální tomograf odhalí nemocný strom. Nejtěžší je vyhodnotit výsledky* [online]. Dostupné z https://www.idnes.cz/hobby/zahrada/stromovy-tomograf-mereni-zdravi-stromu.A190226_103850_hobby-zahrada_bma [cit. 21.\,6.\,2024].
* Thinktrees. *Interpreting Arbotom sonic tomography results – Example no.1* [online]. Dostupné z https://thinktrees.co.uk/interpreting-arbotom-sonic-tomography-results-example-no-1/ [cit. 21.\,6.\,2024].

### Zdroj obrázků

* Projekt DYNATREE – Tree Dynamics: Understanding of Mechanical Response to Loading, <https://starfos.tacr.cz/cs/projekty/LL1909>.
